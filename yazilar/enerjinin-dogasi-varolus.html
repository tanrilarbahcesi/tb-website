<script type="application/json" id="blog-meta">
{
    "title": "Enerjinin Doğası: Varoluş - Tanrılar Bahçesi",
    "description": "",
    "keywords": "satanizm, spiritüel, teistik, tanrılar bahçesi, büyük savaş, enerji, varoluş, maji"
}
</script>
<h1>Enerjinin Doğası: Varoluş</h1>
<img class="img-content" alt="Boynuna kadar suya batmış bir genç erkek resmi." src="/img/aklin-bedeli.jpg" />
<p>Enerjinin doğası gayet detaylı bir konu olduğu için tek yazıda geçmek istemedim. Bu sitede zaman zaman enerjinin nasıl çalıştığı hakkında bilgiler vermeye çalışacağım. Belki daha sonra bunları birleştiririm.</p>
<p>Her şeyin en başından başlamak istiyorum. Kelime anlamıyla en başından. Varoluştan… Fakat bu konudan bahsederken ne kadar somutlarsam gerçekten o kadar uzaklaşmış olurum. Bu nedenle daha iyi anlatabilmek için olabildiğince soyut kavramlar kullanmak zorunda hissediyorum.</p>
<p>O’nu hangi kelimeyle anlatırsak anlatalım, tam olarak anlattığımız şey olmayacaktır. Ancak anlatabilmek için O’ndan bahsederken birçok kelime kullanacağım. Her şeyden önce “O” vardı. O vardı diyorum ancak o zaman varlık diye bir şey yoktu. Bu nedenle Öz, Tekillik’ti. Tekilliğin olduğu bir yerde vardan veya yoktan bahsedilemez. Bu nedenle her şeyden önce O, O’ydu. Fakat her şeyden öncesinden bahsettiğimizde zamanın da öncesinden(!) bahsetmiş oluruz. Mutlak bir tekillikte zamandan da bahsedilemeyeceği için önce ve sonra yoktu. Bu nedenle cümleyi tekrar düzenliyorum. O, O’dur.</p>
<p>Sonra(!) O, bilmediğimiz veya hiç bilemeyeceğimiz bir sebepten, hatta bana sorarsanız sebepsiz yere Tekillik olmayı bıraktı. Bir başka deyişle hem Tekillik hem Çokluk oldu. Böylece Zıtlık doğdu. Doğan Zıtlık her şeyden önce zaman denen kavramı meydana getirdi. Çünkü artık hiçlik-tekillik, varlık-Zıtlık’a dönüştü. Tekillik’ten bahsedilebilmesini sağlayan Zıtlık doğdu. Varlığın doğmasıyla yokluktan da bahsedilebilir oldu. Bu sebeple de bir şeyin öncesinden ve sonrasından bahsedilebilir oldu.  Böylece varlıktan sonra bahsedilebilen ilk şey zaman oldu. O; Tekillik, Zıtlık, Yokluk, Varlık, Hiçlik, Heplik, Önce ve Sonra oldu.</p>
<p>Önce ve Sonra, Sebep ve Sonuç’u bahsedilebilir kıldı. Böylece O, Sebep ve Sonuç oldu. Sebep ve Sonuç, Oran ve Orantı’yı bahsedilebilir kıldı. Oran ve Orantı, Yasa’yı bahsedilebilir kıldı. Yasa Mantık’ı, Mantık Akış’ı bahsedilebilir kıldı. Akış ise kendisinden sonra gelecek olan her şeyi bahsedilebilir kıldı.</p>
<p>Kaynak O’dur. Kaynak’taki Su dışarı çıkmaya başladı. Önüne çıkan ilk yere gitti. Yayıldı. Çıkmaya devam eden Su, Yol’u oluşturdu. Yol, Nehir’i oluşturdu. Nehir ise Akış’tır. Sonra Nehir, Yol’daki Devinim ile Nesne’leri oluşturdu. Nesne’ler ise aynı zamanda Özne’ler oldu. Özne’ler Nehir’de aktılar. Su’yun en temiz halinden faydalananlar Kaynak’a en yakında olan Özne’ler oldu. Nehir akmaya devam ettikçe Yol’da başka Nesne’ler oluşmaya devam etti. Ancak Su onlara gelene kadar diğer Özne’lerden etkilenerek saflığını yitirmişti. Böylece Kirli Su onları zehirleyip öldürmeye başladı. Su, Kaynak’a ne kadar uzaktaysa o kadar zehirli oldu. Bunu görebilen bütün Özne’ler Kaynak’a yaklaşmaya çalıştılar.</p>
<p>Kaynak’a yaklaşmak isteyen Özne’ler çeşitli yollar arar. Kendilerine gelen Su’dan daha fazla fayda sağlayarak Kaynak’a yakın Özne’lere benzemek için uğraşırlar. Böylece onların olduğu yerlere uymak isterler. Kirli Su’yun zehri Özne’yi en sonunda öldürür. Bu ölüm Özne’yi Özne’liğinden eder ve böylece geriye sadece Su ile olan uyumu kalır. Bu uyum nereye daha uygunsa oraya doğru yaklaşarak kendi yerini bulur. Oradaki Özne’lerin veya Nesne’lerin etkisiyle uyum yeniden Özne’leşir. İlerleme iyiye doğru da kötüye doğru da olabilir. Eğer Özne’nin uyum hali yeterince değişmişse ölümü bile beklemeden bu yer değişimi olabilir. Ancak bu gerçekleşmesi zor bir durumdur.</p>
<p>Nihayet Nehir, Yol’un sonuna gelecek. Su her yere dağılıp iyice incelmiş olacak. Devinim neredeyse durmuş olacak. Devinim’sizlik Özne’leri ve Nesne’leri yeniden Nehir’e karıştıracak. Yol’un sonunda Nehir, ondan başka Yol kalmadığı için Kaynak’a geri dönecek. Geri dönmeye başladığında her şey tersten yaşanacak. Nehir, Yol’daki Devinim ile Özne’leri ve Nesneleri nasıl yayıldılarsa öyle toplayacak. Her şey dağılırken ne olduysa tersi şekilde bütünleşecek. Nihayet Nehir, Yol’un başına gelecek. Böylece Yol, Nehir’i yok edecek. Su iyice tek parça haline gelip bütünleşmiş olacak. Böylece Su, yeniden Kaynak’a dönmeye başlayacak. Toplanacak. Kaynak’ta toplanan Su, Yol’u yok edecek. Bütün Su Kaynak’a döndüğünde Kaynak, Su’yu yok edecek.</p>
<p>Akış Nehir’dir. Akış Mantık’ı, Mantık Yasa’yı bitirecek. Yasa, Oran ve Orantı’yı bitirecek. Oran ve Orantı, Sebep ve Sonuç’u bitirecek. Sebep ve Sonuç; Tekillik, Zıtlık, Yokluk, Varlık, Hiçlik, Heplik, Önce ve Sonra’yı bitirecek. Her şeyden sonra O kalacak. O kalacak. O, O’dur.</p>
<p>Sonra(!) O, bilmediğimiz veya hiç bilemeyeceğimiz bir sebepten, hatta bana sorarsanız sebepsiz yere...</p>