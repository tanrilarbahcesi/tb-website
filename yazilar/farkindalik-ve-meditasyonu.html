<script type="application/json" id="blog-meta">
{
    "title": "Farkındalık ve Meditasyonu - Tanrılar Bahçesi",
    "description": "Farkındalık bireyin kendini gerçekleştirme yolculuğunun en önemli esasıdır.",
    "keywords": "satanizm, spiritüel satanizm, teistik satanizm, tanrılar bahçesi, farkındalık, kişisel gelişim, büyük savaş"
}
</script>
<h1 class="text-center">FARKINDALIK VE MEDİTASYONU</h1>
<img class="img-content" alt="Meditasyon yaparak kozmosa vakıf olan insan silüeti." src="/img/farkindalik-ve-meditasyonu.jpg" />
<h2>FARKINDALIK</h2>
<p>Aslında farkındalığı anlamak için ekstra kelimelere ihtiyaç olmamalıdır. Farkındalık, isminden de anlaşılacağı üzere farkında olmayı ifade eder. Sanıldığının aksine majiyle doğrudan değil dolaylı bir alakası vardır. Farkındalık hayatımızın her alanına etki eden bir olgudur. Hayatımızın her alanında olduğu gibi majide de farkındalığa ihtiyaç duyuyoruz. </p>
<p>Farkındalık bireyin kendini gerçekleştirme yolculuğunun en önemli esasıdır. Eğer ne demek istediğimi anlıyorsanız hayatımıza olan etkisinin önemini de anlıyorsunuz demektir. Bu durum elbette majikal sonuçlara da sebep olacaktır. Çünkü bulanık bir zihinle yapmaya çalıştığınız her çalışma kendi kendine köstek olacaktır. Üzülerek söylüyorum; yaşadığımız düzenin bize dayatmalarından dolayı kimsenin oturup kafa dinlemeye isteği veya mecali yok. Modern dünya insanı insan yapan şeyi elinden alıyor. Bu durum da kaçınılmaz şekilde anlamayan, fark etmeyen, tüketen, ikna edilen bireyler yetiştiriyor. Bu düzenin parçası oldukça çıkmak zorlaşıyor. Dahası, yaşadığımız hayatlarımız da devam ettikçe bir şeyler hakkında düşünme ihtiyacımız artıyor. Akan zaman, farkındalık kazanma sürecine sonsuzluk katıyor. </p>
<p>Enerji meditasyonu yapmak istediğimizi varsayalım. Meditasyon sırasında alakalı alakasız birçok düşünce gelir. Meditasyonumuzu baltalar. İşte bu bulanık bir zihnin sonucudur. Fal baktığımızı düşünelim. Bir şeylerin bilinçaltımızdan mı geldiği yoksa hissettiğimiz şeyler mi olduğu farkını anlamamıza farkındalık yardımcı olur. Bu verdiğim çok basit örnekleri birçok çalışmaya uyarlayarak düşünebilirsiniz. </p>
<br />
<h2>FARKINDALIK MEDİTASYONU</h2>
<p>Farkındalık meditasyonunun nasıl yapıldığı hakkında devamlı olarak soru soruluyor. Halbuki bundan basit bir şey yoktur. Farkındalık meditasyonu kendini kasarak oturup bir şeyler düşünmeye ya da düşünmemeye çalışmak değildir. Bu yapılan hiçbir işe yaramaz. Farkındalık meditasyonu tam anlamıyla tuvaletteyken yaptığımız şeydir. Dalıp gitmektir. Düşünmeyi düşünmemelisiniz. İnsan beyni zaten durmadan bir şeyler hakkında düşünür. Ancak sizler bunu Instagram’da, Youtube’da da harcayabilirsiniz. Gördüğünüz, duyduğunuz şeyler hakkında düşünmüş olursunuz. Ancak zamanınızın hepsi olmasa da bir kısmını nereye harcayacağınız sizin elinizdedir. Neden en parlak fikirlerin ya tuvalette ya da uyumadan önce yatakta geldiğini düşündünüz mü hiç? Çünkü ancak bu zamanlarda düşünecek vakit buluyoruz. Halbuki ne kendimizi kasmış-zorlamıştık ne de bir şeyler düşünmeye çalışmıştık. Sizin ekstradan yapmanız gereken hiçbir şey yok. Zaten zaman zaman yaptığınız farkındalık geliştirme işlemine biraz daha fazla vakit ayırmanız gerekiyor sadece.</p>
<p>Sosyal medyanın farkındalık düşmanı olduğunu da unutmamalısınız. Yapmanız gereken şey sadece biraz durup hiçbir şeyle ilgilenmemektir. Zaten bir şeyler kendiliğinden olacaktır. Şunu da unutmamalısınız ki bu hayattaki en değersiz, en anlamsız şeyler bile düşünülmeye değerdir. Farkındalık meditasyonu yapayım derken içinizden şarkı mı söylüyorsunuz? O zaman söyleyin. Akla gelen hiçbir şey saçma değildir. Hepsi de bir sonraki daha iyi düşünce için zemin hazırlar.</p>
<p>Farkındalık geliştirme sırasında illa ki istemediğiniz türden şeyler de düşüneceksiniz. Geçmişinizde aklınıza getirmek istemediğiniz olaylar vardır. Onları düşünmek istemezsiniz. Belki de düşündüğünüz bazı şeyler işinize gelmez. İstemezsiniz. Farkındalık kazanmak hem çok kolay hem de çok zordur bu yüzden. Eğer bu yolda depresyona girmiyorsanız bir şeyler yanlış gidiyor demektir. Farkındalık çalışmalarında belki de aşılması en zor konudur bu. Mükafatı ise kendinle ve geçmişinle barışmaktır. İşte bu yüzden farkındalık kazanma yolu depresyondur, hüzündür, boş oturmaktır, az konuşmaktır. </p>
